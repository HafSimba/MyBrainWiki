---
title: "Quale AI usare per fare cosa: il confronto tra i migliori LLM del momento"
source: "https://www.geopop.it/quale-ai-usare-per-fare-cosa-il-confronto-tra-i-migliori-llm-del-momento/"
author:
  - "[[Giuseppe Servidio]]"
published: 2026-03-29
created: 2026-04-17
description: "In base ad alcuni test standardizzati, chiamati benchmark, è possibile determinare quale LLM è più adatto per un certo compito e quale è più adatto"
tags:
  - "clippings"
---
![Immagine](https://staticgeopop.akamaized.net/wp-content/uploads/sites/32/2026/03/differenze-modelli-linguistici-intelligenza-artificiale-1200x675.jpg?im=Resize,width=570;)

Oggi sempre più spesso sentiamo parlare di **LLM** (*Large Language Models*), o **[modelli linguistici di grandi dimensioni](https://www.geopop.it/cose-un-large-language-model-llm-da-chatgpt-a-deepseek-ecco-come-funzionano-e-a-cosa-servono/ "Cos’è un Large Language Model (LLM)? Da ChatGPT a DeepSeek, ecco come funzionano e a cosa servono")**. Si tratta dei sistemi di [intelligenza artificiale](https://www.geopop.it/intelligenza-artificiale-cose-come-funziona-applicazioni/ "Intelligenza artificiale: cos’è, come funziona e quali sono le principali applicazioni") che sono alla base del funzionamento dei chatbot che usiamo quotidianamente per i motivi più svariati: da [ChatGPT](https://www.geopop.it/come-funziona-chatgpt-e-quali-sono-i-limiti-di-questo-chatbot-per-scrivere-testi/ "Come funziona ChatGPT e quali sono i limiti di questo chatbot per scrivere testi") a [Gemini](https://www.geopop.it/google-lancia-gemini-e-sfida-gpt-4-cosa-potra-fare-il-nuovo-modello-di-intelligenza-artificiale/ "Google lancia Gemini e sfida GPT-4: cosa potrà fare il nuovo modello di intelligenza artificiale"), passando per [Claude](https://www.geopop.it/claude-3-7-sonnet-e-il-nuovo-modello-ai-di-anthropic-dotato-di-ragionamento-ibrido-cosa-significa/ "Claude 3.7 Sonnet è il nuovo modello AI di Anthropic dotato di ragionamento “ibrido”: cosa significa"), [DeepSeek](https://www.geopop.it/deepseek-ha-stravolto-il-mondo-gli-aspetti-tecnologici-economici-e-geopolitici-del-nuovo-chatbot-ai-cinese/ "DeepSeek ha stravolto il mondo: gli aspetti tecnologici, economici e geopolitici del nuovo chatbot AI cinese"), [Grok](https://www.geopop.it/cose-grok-lai-di-elon-musk-politicamente-scorretta-che-apprende-grazie-ai-tweet-su-x/ "Cos’è Grok, l’AI di Elon Musk politicamente scorretta che apprende grazie ai tweet su X"), etc. Ogni LLM ha le sue peculiarità e caratteristiche: dipende da com’è stato addestrato e dallo scopo per cui è stato pensato. Per questo motivo, prima di rivolgerci a un LLM, dovremmo chiederci se è il più adatto per lo scopo che vogliamo raggiungere. In questo approfondimento abbiamo fatto una **selezione dei migliori LLM del momento** e, basandoci sui benchmark disponibili, li abbiamo organizzati in base alla tipologia di attività più adatta alle caratteristiche di ciascuno.

I modelli più avanzati tendono a comportarsi in modo simile nei task generici, ma emergono differenze significative solo quando analizziamo **benchmark** mirati, cioè **test standardizzati** progettati per misurare abilità specifiche come il ragionamento, la programmazione o la conoscenza scientifica. Un benchmark è, in sostanza, una **prova comparativa** che permette di valutare in modo oggettivo le capacità di un sistema. Oggi questi test sono diventati molto più sofisticati rispetto al passato, perché quelli più semplici sono stati “saturati”: i modelli hanno raggiunto punteggi così alti da renderli poco utili nel distinguere le prestazioni reali. Per questo motivo, il panorama attuale si basa su batterie di test diversificate e più difficili, pensate per evitare fenomeni come la contaminazione dei dati, cioè il rischio che un modello abbia già “visto” le risposte durante l’addestramento. Non si tratta di test affidabili in senso assoluto, ma rappresentano senz'altro un ottimo metro per misurare le capacità dei vari LLM. In questo contesto, per capire quale LLM usare, dobbiamo **ragionare per casi d'uso**. In questo approfondimento ne analizzeremo tre: la **ricerca accademica/scientifica**, lo **sviluppo software** e il **ragionamento complesso**. Attività che richiedono competenze diverse e, quindi, modelli diversi.

## Ricerca accademica/scientifica

Quando lavoriamo in ambito **accademico o scientifico**, la priorità è l’affidabilità delle risposte e la capacità di gestire domande di livello avanzato senza incorrere in errori plausibili ma falsi, le cosiddette “allucinazioni”. Qui entrano in gioco benchmark come **GPQA Diamond** (*Graduate-Level Google-Proof Q&A*), un test progettato con domande di fisica, chimica e biologia a livello universitario avanzato. Le domande sono poste in modo tale da essere “a prova di Google”, quindi con risposte che richiedono più di una semplice [ricerca su Google](https://www.geopop.it/come-funziona-la-ricerca-su-google-algoritmo-data-centers-e-consumo-energetico/ "Come funziona la ricerca su Google: algoritmo, data centers e consumo energetico") per essere trovate.

I dati mostrano che modelli come **Gemini 3.1 Pro** di Google DeepMind raggiungono prestazioni molto elevate, raggiungendo una precisione media del **94%** di accuratezza, mentre **GPT-5.4** di OpenAI e **Claude Opus 4.6** di Anthropic seguono a breve distanza con punteggi di accuratezza che, rispettivamente, sono del **93%** e **91%** a breve distanza. Questo tipo di risultato indica una forte capacità di sintesi e comprensione profonda, rendendo questi sistemi particolarmente adatti alla revisione della letteratura o alla costruzione di analisi scientifiche strutturate.

## Programmazione e sviluppo software

Nel campo della **programmazione software** il discorso cambia radicalmente. Questo perché i modelli non devono “semplicemente” generare del codice: devono comprendere interi progetti software, navigare tra file diversi e proporre modifiche funzionanti. Tra i benchmark più rilevanti in questo campo troviamo quello denominato **SWE-bench Verified**, simula problemi reali presi da repository GitHub. Per entrare più nel merito, il benchmark include 2.294 casi basati su problemi reali riscontrati dagli sviluppatori su GitHub, raccolti da 12 tra i più diffusi progetti scritti in Python. In pratica, ai modelli viene chiesto di analizzare un intero progetto software, capire la descrizione di un errore o di una funzionalità da sistemare e proporre una modifica al codice per risolverlo. È una prova molto più complessa della semplice scrittura di funzioni: i modelli devono orientarsi in progetti articolati, capire come sono collegati tra loro diversi file e produrre modifiche che si integrino correttamente con il codice già esistente. Le soluzioni vengono poi testate automaticamente per verificare che funzionino davvero e non introducano nuovi errori.

In questo test **Claude Opus 4.5 (ragionamento elevato)** emerge come il leader indiscusso con un punteggio di **76,8%**, grazie alla sua capacità di intervenire su codebase complesse. In seconda posizione troviamo a pari merito **Gemini 3 Flash (ragionamento elevato)** e **MiniMax M2.5** di MiniMaxAI con un punteggio di **75,8%**. In terza posizione, invece, compare **Claude Opus 4.6**.

## Ragionamento complesso

Se invece ci interessa il **ragionamento complesso**, entriamo nel dominio del cosiddetto **“Sistema 2”**, una modalità di pensiero descritta da **Daniel Kahneman**, caratterizzata da processi lenti, analitici, logici e ad alto consumo di energia. Un benchmark di riferimento in questo campo è **Chatbot Arena**, gestito da **LMSYS**. Si distingue per la sua metodologia del tutto innovativa. Anziché misurare le capacità delle intelligenze artificiali su test standard e prefissati, sfrutta direttamente le opinioni delle persone tramite dei test "alla cieca". Gli utenti, infatti, chattano contemporaneamente con due modelli senza conoscerne l'identità e scelgono quale ha fornito la risposta migliore. Avendo accumulato più di 5 milioni di votazioni, questo metodo permette di calcolare i **punteggi Elo**, i quali offrono una stima molto affidabile dell'efficacia delle AI nell'uso quotidiano. Il sistema Elo, originariamente ideato per gli scacchi, genera graduatorie costanti e di facile lettura: un punteggio elevato significa semplicemente che quel modello vince regolarmente i duelli diretti secondo il giudizio del pubblico. In questo modo si ottiene una valutazione completa a 360 gradi, che tiene conto di utilità, esattezza, chiarezza e piacevolezza d'uso, tutti elementi fondamentali che i tradizionali test settoriali faticano a rilevare.

Nel momento in cui scriviamo, i modelli che hanno ottenuto i punteggi migliori nel ragionamento complesso sono **Gemini 3.1-Pro** (con **1505** punti Elo), **Claude Opus 4.6 Thinking** (con **1503** punti Elo) e **Grok-4.20** (con **1496** punti Elo).

## Recap dei migliori LLM

| Tipologia attività | Benchmark di riferimento | Miglior LLM |
| --- | --- | --- |
| Ricerca accademica/scientifica | GPQA Diamond | Gemini 3.1 Pro |
| Sviluppo software | SWE-bench Verified | Claude Opus 4.5 (ragionamento elevato) |
| Ragionamento complesso | Chatbot Arena | Gemini 3.1-Pro |[non perderti questo articolo](https://www.geopop.it/cose-un-large-language-model-llm-da-chatgpt-a-deepseek-ecco-come-funzionano-e-a-cosa-servono/)

## Cos’è un Large Language Model (LLM)? Da ChatGPT a DeepSeek, ecco come funzionano e a cosa servono

![llm deepseek chatgpt](https://staticgeopop.akamaized.net/wp-content/uploads/sites/32/2025/03/iStock-2199118050.jpg?im=AspectCrop=(16,9);Resize,width=250;)

[View original](https://www.geopop.it/cose-un-large-language-model-llm-da-chatgpt-a-deepseek-ecco-come-funzionano-e-a-cosa-servono/)

Fonti

[AI Wiki](https://artificial-intelligence-wiki.com/generative-ai/large-language-models/llm-benchmark-rankings-2025/) [GPQA Diamond](https://epoch.ai/benchmarks/gpqa-diamond) [SWE-bench Verified](https://www.swebench.com/) [Chatbot Arena](https://openlm.ai/chatbot-arena/)